# **Ugen efter HIFI Corner projektet**

**Varighed:** 5 dage<br>
**Periode:** 14/3 - 20/3, 2019

I har været i gang med [HIFI Corner projektet](https://github.com/rts-cmk/wuhf-hificorner) i 10 dage.

Der er **5 dage tilbage** af denne praktikperiode inden de **næste fag** starter.

I bliver _ikke_ sat i gang med et helt nyt projekt, da vi har haft dårlig erfaring med at gøre dette tidligt på hovedforløbet. Eleverne på tidligere hold har givet udtryk for, at de ender med at have en masse **hængepartier**, når de har været i gang med et projekt i én til to uger og er pludselig nødt til at **skifte fokus**.

Dette er selvfølgelig forståeligt nok. Vi må sammen forsøge, at finde en **balance**. Vi skal passe på med at slippe projektet for tidligt, men samtidig er det altså ikke realistisk, at alle når at blive **tilfredse med dét de har produceret**.

Lad være med at se det som et nederlag, hvis I ikke bliver helt færdige med et projekt. **Mind jer selv om at I har lært nye ting**, som I kan bruge i næste projekt.


## **De næste 5 dage**

Hvad der skal ske de næste 5 dage afhænger stærkt af, hvordan I hver især føler det er gået og hvor I føler I er rent fagligt.

Det er ikke nogen hemmelighed, at man har en **tendens til at fokusere på det, man godt føler man kan**, som f.eks. HTML/CSS, og ender med at **udsætte de nye/svære ting** alt for længe.

Vi ønskede ikke at blande os alt for meget i, hvordan I **planlagde projektet**. Jeg vil dog godt indrømme, at jeg havde håbet på, at I havde sat mere tid af til Fetch, funktioner, URL parametre, osv.

**I skal bruge de næste 5 dage** på de ting, som **I ikke føler I har godt nok styr på**. Altså er det ikke tilladt bare at fortsætte arbejdet hvor I slap, hvis dét I var i gang med ikke er noget, som I virkelig har brug for at træne her og nu.

**For de fleste af jer** betyder det, at I skal **nedprioritere HTML/CSS** og i stedet **fokusere på Javascript**.<br>
Er man en haj til Javascript, men synes at Flexbox, CSS Grid og lignende er sort magi, så må man selvfølgelig godt træne dét.

Kig på nedenstående emner og **lav en skriftlig plan** for, hvad I vil **træne/undersøge**. I behøver IKKE at bruge gantt og lignende redskaber. En simpel punktliste er helt fin.

Dan **studiegrupper**, opret evt. **Slack kanaler** og **repositories** til grupperne, **del jeres viden og motivér hinanden.**



**Emner inden for Javascript, der har været ifm. HIFI Corner projektet**

* Fetch og JSON (plus flere Fetch kald på samme side)
* Kategorisering af produkter
* Arrays og objekter
* Løkker
* Generering af HTML via Javascript
* Funktioner
* URL parametre
* Fritekst søgning i produkter

## **Hvad nu hvis man har styr på ALT mellem himmel og jord?**

Så skal man selvfølgelig rundt og **motivere holdkammeraterne** (også dem, man sjældent taler med).

Stil dem **faglige spørgsmål**, så de kan træne at sætte ord på dét de gør.

Hjælp dem med at skrive **noter** og **kommentarer i koden**.

Kig på deres kode og kom med **forslag til forbedringer**, hvis I føler, at det er noget de har overskud til.

Giv dem små **udfordringer**, som fremmer forståelsen.

Lav IKKE hele undersider færdige for dem. <br>**Vejled** dem i stedet, udlevér små **kodestumper**, osv.

## **Men først... Reflektér**

Før I går i gang med ovenstående, skal I reflektere over hvordan det gik med projektet, hvad I synes var nemt/svært, osv. You know the drill.

Opret en **"Refleksioner" markdown-fil** i roden af jeres **HIFI Corner repository**.

## **Undervisning**

Selv om det er en praktikperiode, holder vi da gerne oplæg, hvis der bliver brug for det. Snak med os om det.